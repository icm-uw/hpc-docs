# Konkurs Okeanos

## Badawcze granty obliczeniowe na superkomputerze Okeanos

Z początkiem lipca 2016 roku ICM UW udostępnił naukowcom superkomputer Okeanos – system wielkoskalowego przetwarzania Cray XC40. Okeanos zbudowany jest z ponad 1000 węzłów obliczeniowych, z których każdy zawiera dwa 12-rdzeniowe procesory Intel Xeon Haswell oraz 128 GB pamięci RAM. Wszystkie węzły systemu połączone są ultraskalowalną siecią Cray Aries o topologii Dragonfly.

Odpowiadając na wymagania technologiczne ICM, firma Cray Inc. zbudowała system będący unikatowym rozwiązaniem w dziedzinie HPC w skali kraju. System wyróżnia wysoka moc i skalowalność obliczeniowa, a także wysoka wydajność przetwarzania danych grafowych. Okeanos najlepiej sprawdza się w obliczeniach wielkoskalowych, które w pojedynczym przebiegu wymagają zastosowania kilku tysięcy rdzeni obliczeniowych oraz kilkudziesięciu terabajtów pamięci operacyjnej. Realizacja tego typu obliczeń jest jego głównym przeznaczeniem.

System Okeanos razem z systemami analityki i przechowywania dużych danych to główne części składowe infrastruktury Centrum Kompetencji OCEAN, zainstalowanej w nowej serwerowni ICM na warszawskiej Białołęce.

## Rodzaje grantów na superkomputerze Okeanos

Zasoby superkomputera Okeanos udostępniane będą przede wszystkim naukowcom, 
których praca badawcza wymaga zastosowania obliczeń masywnie równoległych. 
Dostęp do superkomputera możliwy jest w trzech modelach:

**Granty A: Wielkie Wyzwania**

Granty typu A przeznaczone są dla zespołów wnioskujących o czas obliczeniowy przewyższający 2 miliony rdzeniogodzin. Ze względu na ilość zasobów granty typu są rygorystycznie oceniane i rozliczane.

**Granty B: Standardowe**

Granty typu B przyznawane są zespołom wnioskującym o czas obliczeniowy nie większy niż
2 miliony rdzeniogodzin.

**Granty C: Testowe**

Granty typu C przyznawane są zespołom wnioskującym o niewielkie zasoby obliczeniowe rzędu
20 tysięcy rdzeniogodzin potrzebne do przetestowania oprogramowania lub modeli obliczeniowych.
Głównym celem grantów typu C jest zgromadzenie informacji niezbędnych do aplikowania o grant typu A lub B.
Wnioski zostaną ocenione tylko pod względem formalnym oraz technicznym.
Zasoby obliczeniowe dla grantów typu C będą przyznawane na 6 miesięcy.

## Zasady przyznawania grantów

Wnioski podlegają ocenie formalnej, technicznej i naukowej sporządzonej przez Panel Opiniodawczy złożony z naukowców z różnych dziedzin nauk obliczeniowych.

Ocena uwzględniać będzie:

- cel naukowy badań realizowanych w ramach grantu,
- zasadność zastosowania obliczeń wielkoskalowych, w tym obliczeń masywnie równoległych,
- przygotowanie wnioskodawcy i jego zespołu do realizacji projektu,
- możliwości techniczne realizacji projektu na systemie Okeanos, w tym dostępność
- narzędzi i wielkość aktualnie dostępnych zasobów.
- w przypadku zespołów naukowych, które realizowały już obliczenia w ICM, jednym z elementów
oceny będzie również przebieg dotychczasowych grantów obliczeniowych oraz uzyskane wyniki
naukowe.
- szczególnie promowane są projekty o przełomowym znaczeniu w swoich dziedzinach nauki,
wymagające zastosowania obliczeń wielkoskalowych.

ICM zastrzega sobie prawo do przyznania mniejszych niż wnioskowane zasobów obliczeniowych
lub udostępnienia innego niż wnioskowany systemu obliczeniowego.

## Terminy zgłaszania aplikacji

Wnioski przyjmowane w trybie ciągłym.
Dostęp do serwera przyznawany jest na 1 na rok.
