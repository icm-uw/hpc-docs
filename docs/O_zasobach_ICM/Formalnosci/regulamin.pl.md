---
title: "Regulamin użytkownika"
date: 2020-04-09
draft: false
---

<!-- <Last revision: 2020-04-09 by M. Hermanowicz <m.hermanowicz@icm.edu.pl> -->

 Poniższe zasady zostały określone w celu zagwarantowania minimum
 bezpieczeństwa systemu, pełnego wykorzystania oraz zapewnienia
 sprawnego dostępu użytkownikom do zasobów komputerowych
 Interdyscyplinarnego Centrum Modelowania Matematycznego i
 Komputerowego Uniwersytetu Warszawskiego (ICM).

1. Każdy użytkownik może mieć najwyżej jedno konto na każdym z
komputerów ICM. W przypadku realizacji kilku projektów jednocześnie
użytkownik należy do kilku grup. Użytkownik odpowiedzialny jest za
wszelkie operacje wykonywane za pośrednictwem przyznanego mu konta. W
szczególności pod żadnym pozorem nie wolno udostępniać konta bądź
hasła do niego osobie, której nie zostało ono przyznane.

2. Z konta w ICM może korzystać wyłącznie użytkownik, któremu zostało
ono przydzielone i tylko w celu określonym przy jego
przydzielaniu. Użytkownik odpowiedzialny jest za wybór swojego hasła
tak, aby uniemożliwić korzystanie z konta innym osobom. W przypadku
stwierdzenia wykorzystania konta przez inne osoby użytkownik
zobowiązany jest natychmiast powiadomić o tym obsługę systemu ICM. To
samo należy zrobić w przypadku stwierdzenia możliwości dostępu do
więcej niż jednego konta na komputerze ICM.

3. W przypadku zakończenia udziału użytkownika w realizacji projektu
kierownik projektu jest zobowiązany do natychmiastowego powiadomienia
administracji ICM w celu zablokowania dostępu do konta.

4. Zadania obliczeniowe uruchamiać należy wyłącznie zgodnie z regułami
określonymi przez ICM. Konta na stacjach roboczych zasadniczo
przydzielane są jedynie w celu ułatwienia dostępu do serwerów
obliczeniowych. W przypadku konieczności wykorzystywania stacji
roboczych do obliczeń należy to robić zawsze po uprzednim uzgodnieniu
z obsługą systemu ICM.

5. Użytkownicy zobowiązani są do oszczędnego wykorzystywania zasobów
komputerowych ICM w ramach przyznanych im limitów. W szczególności
dotyczy to zajmowanego miejsca na dysku, pamięci operacyjnej oraz
wykorzystywanego czasu procesora. Duże, niewykorzystywane zbiory,
pliki tymczasowe, wynikowe, etc. powinny być usuwane lub archiwizowane
na robocie taśmowym. Członkowie grupowych projektów powinni unikać
przechowywania wielu kopii tych samych danych. Jednoczesne prowadzenie
obliczeń na więcej niż jednej maszynie za wyjątkiem sytuacji, gdy było
to uprzednio uzgodnione z obsługą jest uważane za nadużycie i stanowić
może podstawę do ograniczenia dostępu do serwerów obliczeniowych.

6. Użytkownicy nie mają prawa do korzystania z drukarek w ICM poza
przypadkami uprzednio uzgodnionymi z obsługą.

7. W godzinach wolnych od zajęć dydaktycznych oraz niezarezerwowanych
przez ICM dla innych celów, użytkownicy mają prawo korzystać ze stacji
graficznych znajdujących się laboratorium komputerowym. Dostęp do
laboratorium jest możliwy tylko w godzinach kiedy na miejscu jest ktoś
z pracowników ICM.

Nadużycia komputerowe niezależnie od tego, czy dotyczą komputerów,
sieci, oprogramowania czy też danych grożą natychmiastowym
zablokowaniem dostępu do wszystkich zasobów komputerowych
ICM. Ostateczną decyzję o zablokowaniu dostępu podejmuje w sposób
niezawisły obsługa systemu ICM.

Przykładami nadużyć komputerowych w rozumieniu ICM są:

1. użycie lub próba użycia komputerów ICM bez upoważnienia lub w innym celu niż to określono podczas przyznawania konta,
2. naruszenie lub próba naruszenia integralności lub bezpieczeństwa systemu ICM lub innego systemu komputerowego,
3. przeglądanie, modyfikowanie, kopiowanie lub rozpowszechnianie danych należących do innego użytkownika bez jego upoważnienia,
4. posługiwanie się fałszywymi informacjami w celu uzyskania dostępu do zasobów ICM,
5. świadome działanie powodujące lub mające na celu zakłócenie sprawności funkcjonowania systemu ICM. Celowe utrudnianie pracy innym użytkownikom lub obsłudze systemu ICM,
6. naruszanie zasad licencyjnych dotyczących oprogramowania zainstalowanego w ICM.
